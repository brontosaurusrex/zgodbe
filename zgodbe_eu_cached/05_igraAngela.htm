<html xmlns="http://www.w3.org/1999/xhtml" lang="sl-SI"><head><meta http-equiv="Content-Type" content="text/html; charset=UTF-8">
<!-- base href="http://zgodbe.eu/odlomki-in-pregovori/igra-angela/" --><style type="text/css">body { margin-left:0;margin-right:0;margin-top:0; }#google-cache-hdr {background:#f5f5f5 !important;font:13px arial,sans-serif !important;text-align:left !important;color:#202020 !important;border:0 !important;margin:0 !important;border-bottom:1px solid #cecece !important;line-height:16px !important ;padding:16px 28px 24px 28px !important;}#google-cache-hdr * {display:inline !important;font:inherit !important;text-align:inherit !important;color:inherit !important;line-height:inherit !important;background:none !important;border:0 !important;margin:0 !important;padding:0 !important;letter-spacing:0 !important;}#google-cache-hdr a {text-decoration:none !important;color:#1a0dab !important;}#google-cache-hdr a:hover { text-decoration:underline !important; }#google-cache-hdr a:visited { color:#609 !important; }#google-cache-hdr div { display:block !important;margin-top:4px !important; }#google-cache-hdr b {font-weight:bold !important;display:inline-block !important;direction:ltr !important;}</style></head><body class="wordpress k2 y2016 m02 d28 h00 page pageid-174 page-author-brontosaurusrex page-slug-igra-angela page-child parent-pageid-91 columns-one lang-sl wpmu-1 gecko"><div id="google-cache-hdr" dir="ltr"><div>This is Google's cache of <a href="http://zgodbe.eu/odlomki-in-pregovori/igra-angela/" dir="ltr">http://zgodbe.eu/odlomki-in-pregovori/igra-angela/</a>. It is a snapshot of the page as it appeared on Feb 27, 2016 23:22:23 GMT. </div><div>The <a href="http://zgodbe.eu/odlomki-in-pregovori/igra-angela/" dir="ltr">current page</a> could have changed in the meantime. <a href="http://support.google.com/websearch/bin/answer.py?hl=en&amp;p=cached&amp;answer=1687222">Learn more</a></div><div></div><div><span style="display:inline-block !important;margin-top:8px !important;margin-right:104px !important;white-space:nowrap !important;"><span style="margin-right:28px !important;"><a href="http://webcache.googleusercontent.com/search?q=cache:http://zgodbe.eu/odlomki-in-pregovori/igra-angela/&amp;num=1&amp;strip=0&amp;vwsrc=0">Full version</a></span><span style="margin-right:28px !important;"><span style="font-weight:bold !important;">Text-only version</span></span><span style="margin-right:28px !important;"><a href="http://webcache.googleusercontent.com/search?q=cache:http://zgodbe.eu/odlomki-in-pregovori/igra-angela/&amp;num=1&amp;strip=0&amp;vwsrc=1">View source</a></span></span><span style="display:inline-block !important;margin-top:8px !important;color:#717171 !important;">Tip: To quickly find your search term on this page, press <b>Ctrl+F</b> or <b>⌘-F</b> (Mac) and use the find bar.</span></div></div><div style="position:relative;margin:8px;">




	<meta http-equiv="Content-Type" content="text/html; charset=UTF-8">
	<meta name="template" content="K2 1.0">

	<title>Igra Angela «  Veronika Rot</title>

	

	
		
	
	







 
<meta name="generator" content="WordPress 4.0.1">



		
		
	







<div id="page">

	
	<div id="header">

		
<div class="blog-title">	<a href="http://zgodbe.eu/" accesskey="1">Veronika Rot</a>
</div>
<p class="description">prevajalka</p>

<ul class="menu">
	<li class="page_item blogtab">
		<a href="http://zgodbe.eu/" title="Življenjepis">
			Življenjepis		</a>
	</li>

	
	<li class="page_item page-item-91 page_item_has_children current_page_ancestor current_page_parent"><a href="http://zgodbe.eu/odlomki-in-pregovori/">Odlomki in predgovori</a></li>
<li class="page_item page-item-42"><a href="http://zgodbe.eu/prevodi-iz-spanscine/">Prevodi</a></li>

	</ul><!-- .menu -->


		
	</div> <!-- #header -->

	<hr>

	
<div class="content">

<div id="primary-wrapper">
	<div id="primary">
		<div id="notices"></div>
		<a name="startcontent" id="startcontent"></a>

		<div id="current-content" class="hfeed">

		
			<div id="post-174" class="post-174 page type-page status-publish hentry p1 y2011 m08 d19 h15">
				<div class="entry-head">
					<h1 class="entry-title">
						<a href="http://zgodbe.eu/odlomki-in-pregovori/igra-angela/" rel="bookmark" title="Stalna povezava na Igra Angela">Igra Angela</a>
					</h1>

					
									</div><!-- .entry-head -->

				<div class="entry-content">
					<p>CARLOS RUIZ ZAFÓN</p>
<p>IGRA ANGELA</p>
<p>Za MariCarmen<br>
“a nation of two”</p>
<p>Prvi del<br>
MESTO PREKLETIH</p>
<div class="odstavek">Pisatelj nikoli ne pozabi trenutka, ko prvič v 
zameno za zgodbo prejme nekaj kovancev ali pohvalo. Nikoli ne pozabi 
sladkega strupa nečimrnosti v krvi in verjame, da bodo, če mu uspe, da 
ne bo nihče odkril pomanjkanja njegove nadarjenosti, literarne sanje 
lahko zgradile strop nad njegovo glavo, mu na mizo postavile topel obrok
 ob koncu vsakega dne in uresničile to, po čemer najbolj hrepeni: 
natisnile njegovo ime na bedni košček papirja, ki bo zagotovo živel dlje
 kot on sam. Pisatelju je usojeno, da se bo spominjal tega trenutka, 
kajti takrat je že pogubljen in njegova duša ima ceno.</div>
<div class="odstavek">Meni se je to zgodilo nekega daljnega decembra 
leta 1917. Imel sem sedemnajst let in delal sem pri Industrijskem 
glasniku, časopisu, ki je že preživel svoje najboljše čase in je hiral v
 podirajoči se stavbi, kjer je bila nekoč tovarna za žveplanje, da je iz
 njenih sten še vedno curljala tista razjedajoča para, ki je razžirala 
pohištvo, obleke, dušo in celo podplate. Sedež časopisa se je dvigal za 
goščavo angelov in križev pokopališča v predelu Pueblo Nuevo in od daleč
 je bilo obris njegove stavbe mogoče zamenjati z grobnicami, začrtanimi 
na obzorju, ki ga je prebadalo na stotine tovarniških dimnikov, 
razpredajočih nad Barcelono večni škrlatno črni mrak.</div>
<p><a href="http://zgodbe.eu/wp-content/uploads/2011/08/angeli.jpg"></a></p>
<div class="odstavek">Tisto noč, ko naj bi se spremenil tok mojega 
življenja, me je tik pred zaprtjem redakcije odgovorni urednik don 
Basilio Moragas blagovolil poklicati v temačno sobico na skrajnem koncu 
redakcije, ki je služila kot pisarna in kot kadilnica havank. Don 
Basilio je bil bujno brkat možak divjega izgleda, ki ni imel časa za 
otročarije in je verjel v teorijo, da je pretirana raba prislovov in 
pridevnikov stvar perverznežev in ljudi s pomanjkanjem vitaminov. Če je 
dobil kakšnega redaktorja z nagnjenjem k cvetoči prozi, ga je za tri 
tedne poslal pisat osmrtnice. Če je po odvajalni kuri osebek znova 
zapadel v hudodelstvo, potem ga je don Basilio za stalno premestil v 
oddelek za gospodinjstvo. Vsi smo se ga strašansko bali in on je to 
vedel.</div>
<div class="odstavek">“Don Basilio, ste me poklicali?” sem strahoma vprašal.</div>
<div class="odstavek">Odgovorni urednik me je ošinil od strani. Vstopil 
sem v pisarno, ki je zaudarjala po potu in tobaku, v tem vrstnem redu. 
Don Basilio se ni zmenil za mojo prisotnost, še naprej je pregledoval 
članek, ki ga je imel pred seboj na pisalni mizi, in to z rdečim 
svinčnikom v roki. Nekaj minut je odgovorni urednik obstreljeval tekst s
 popravki, če že ne z amputacijami, ter pri tem momljal žaljivke, kot bi
 me ne bilo tam. Nisem vedel, kaj naj storim, ko sem opazil k steni 
prislonjen stol in se hotel usesti.</div>
<div class="odstavek">“Kdo vam je rekel, da se usedite?” je zamrmral don Basilio, ne da bi dvignil pogled z besedila.</div>
<div class="odstavek">Skočil sem pokonci in zadržal dih. Odgovorni 
urednik je vzdihnil, izpustil svoj rdeči svinčnik in se naslonil na 
stolu, da bi si me ogledal, kot bi bil nekakšna nekoristna šara.</div>
<div class="odstavek">“Povedali so mi, da pišete, Martín.”</div>
<div class="odstavek">Pogoltnil sem slino, in ko sem končno odprl usta, je iz njih prišlo smešno piskanje.</div>
<div class="odstavek">“Malo, no ja, ne vem, hočem reči, dobro, ja, pišem …”</div>
<div class="odstavek">“Upam, da to počnete bolje kot govorite. Kaj pa pišete? Če ne sprašujem preveč.”</div>
<div class="odstavek">“Policijske zgodbe. Hočem reči …”</div>
<div class="odstavek">“Mi je že jasno.”</div>
<div class="odstavek">Pogled, s katerim me je ošvrknil don Basilio, je 
bil neizprosen. Če bi mu rekel, da izdelujem podobice za jaslice iz 
svežega gnoja, bi iz njega izvlekel trojno navdušenje. Znova je vzdihnil
 in skomignil z rameni.</div>
<div class="odstavek">“Vidal pravi, da niste povsem zanič. Da izstopate.
 Jasno, s konkurenco, ki je tukaj, tudi ni treba biti nekaj strašansko 
posebnega. Ampak če Vidal tako pravi.”</div>
<div class="odstavek">Pedro Vidal je bil pero zvezda Industrijskega 
glasnika. Pisal je tedensko kolumno o družabnih dogodkih in to je bilo 
edino, kar je bilo vredno branja v celem časopisu; bil je tudi avtor 
ducata zmerno popularnih kriminalk o gangsterjih iz predela Raval, 
zapletenih v ljubezenska razmerja z damami iz visoke družbe. Vidal je v 
svojih brezmadežnih svilenih oblekah in italijanskih mokasinih ter s 
svojimi vedno skrbno počesanimi svetlimi lasmi, ozkimi brčicami ter 
veselim in radodarnim nasmehom izžareval čar in prefinjenost salonskega 
kavalirja, ki se dobro počuti v svoji koži in v svojem svetu. Prihajal 
je iz dinastije indijanarjev,1  ki so v Ameriki obogateli s 
prekupčevanjem sladkorja, ko pa so se vrnili, so zasadili svoje zobe v 
sočen kos mestne elektrifikacije. Njegov oče, patriarh klana, je bil 
eden od večinskih delničarjev časopisa in don Pedro je uporabljal 
redakcijo kot igrišče za ubijanje dolgčasa, kajti iz nuje ni delal en 
sam dan v svojem življenju. Prav nič ni bilo pomembno, da je časopis 
izgubljal denar, tako kot so novi avtomobili, ki so začenjali voziti po 
barcelonskih ulicah, puščali olje: s presežkom plemiških nazivov se je 
družina Vidal zdaj posvečala zbiranju bank in posesti v velikosti 
manjših principatov v okolišu Ensanche.</div>
<div class="odstavek">Pedro Vidal je bil prvi, ki sem mu pokazal 
osnutke, napisane, ko sem bil še skoraj otrok in sem po redakciji 
raznašal kave in cigarete. Vedno je imel čas zame, da je bral moje 
pisarije in mi dajal dobre nasvete. Sčasoma me je vzel za svojega 
pomočnika in mi dovolil, da sem pretipkoval njegove tekste. On je bil 
tisti, ki mi je rekel, da mi je pripravljen pomagati, če želim svojo 
usodo staviti na rusko ruleto književnosti, in voditi moje prve korake. 
Zvest svoji besedi me je zdaj vrgel v kremplje dona Basilia, časopisnega
 Kerberja.</div>
<div class="odstavek">“Vidal je romantik, ki še vedno verjame v globoko 
protišpanske legende, kot so vladavina vrednot in dajanje možnosti 
tistim, ki si jih zaslužijo in ne povzpetniškemu vrinjencu, ki je 
trenutno na vrsti. Bogat, kot je, si lahko privošči to idealistično 
pozo. Če bi jaz imel stotino petakov, ki njemu ostajajo, bi se posvetil 
pisanju sonetov, ptički pa bi mi jedli iz roke, uročeni od moje dobrote 
in darežljivosti.”</div>
<div class="odstavek">“Gospod Vidal je dober človek,” sem ugovarjal.</div>
<div class="odstavek">“Še več kot to. Pravi svetnik je, kajti kljub 
temu, da ste videti kot lačno strašilo, me že tedne in tedne nadleguje s
 tem, kako nadarjen in delaven je ljubljenček redakcije. Dobro ve, da 
sem globoko v sebi mehak, poleg tega pa mi je obljubil, da mi bo dal 
škatlo havank, če vam dam priložnost. In kar Vidal reče, je zame, kot bi
 se Mojzes spustil z gore s kamnito ploščo z zapisano razodeto resnico v
 rokah. Da zaključim, ker je ravno božič, in da bi mi vaš prijatelj že 
enkrat preklemansko dal mir, vam ponujam priložnost, da debitirate kot 
junak: proti vetru in plimi.”</div>
<div class="odstavek">“Najlepša hvala, don Basilio. Zagotavljam vam, da vam ne bo žal, da …”</div>
<div class="odstavek">“Ne pleteničite, pišče. Da vidimo, kaj mislite o radodarni in nekritični rabi pridevnikov?”</div>
<div class="odstavek">“Da je prava sramota in bi morala za to obstajati 
kazen v kazenskem zakoniku,” sem odgovoril s prepričanostjo 
zapriseženega spreobrnjenca.</div>
<div class="odstavek">Don Basilio je odobravajoče prikimal.</div>
<div class="odstavek">“Na dobri poti ste, Martín. Prioritete imate 
jasne. Tisti, ki v tem poslu preživijo, so tisti, ki imajo prioritete in
 ne principov. Načrt je naslednji. Usedite se in se ga nagulite.”</div>
<div class="odstavek">Načrt je bil takle. Iz razlogov, o katerih don 
Basilio ni želel razglabljati, se je zadnja stran nedeljske izdaje, ki 
je bila tradicionalno prihranjena za kratko zgodbo ali potopis, v 
zadnjem trenutku podrla. Predvidena vsebina je bila pripoved s 
patriotskim navdihom in ognjeno liričnostjo o junaških epih 
almogavarjev,2  v katerih so ti, tako opevajo pesmi, reševali krščanski 
svet in vse dostojno pod tem nebom, začenši pri Sveti zemlji in končavši
 v delti Llobregata. Na žalost tekst ni prišel pravočasno ali pa, tako 
sem slutil jaz, donu Basiliu ni bilo do tega, da bi ga objavil. Do konca
 redakcije je manjkalo le še šest ur in za nadomestitev pripovedi ni 
bilo nobene druge možnosti kot celostranski oglas, ki je oglaševal 
nekakšne pasove, narejene iz kitovih kosti, ki so obljubljali sanjske 
boke in imunost na kanelone. V tej zagati se je  uredniški odbor 
odločil, da se je potrebno izprsiti in izbrskati literarne talente, ki 
se gibljejo po redakciji, popraviti škodo in natisniti štiri stolpce 
besedila, prežetega s humanističnim duhom, v veselje in užitek naših 
zvestih stalnih bralcev. Seznam preizkušenih talentov, h katerim bi se 
lahko zatekli, je obsegal deset imen, od katerih ni bilo nobeno, jasno, 
moje.</div>
<div class="odstavek">“Prijatelj, Martín, okoliščine so se zarotile, da 
niti eden od junakov, ki jih imamo na plačilni listi, ni telesno 
prisoten ali pa dosegljiv v primernem času. Pred neizogibno polomijo sem
 se odločil, da dam možnost vam.”</div>
<div class="odstavek">“Računajte name.”</div>
<div class="odstavek">“Računam na pet listov z dvojnim razmikom, in to 
prej kot v šestih urah, don Edgar Allan Poe. Prinesite mi zgodbo, ne 
razprave. Če si bom zaželel pridige, bom šel k polnočnici. Prinesite mi 
zgodbo, ki je še nisem prebral, če pa sem jo že prebral, naj bo vaša 
tako dobro napisana, da tega ne bom niti opazil.”</div>
<div class="odstavek">Hotel sem v naglici oditi, ko je don Basilio 
vstal, stopil okoli pisalne mize in mi na ramo položil šapo, težko kot 
nakovalo. Šele takrat, ko sem ga gledal tako od blizu, sem opazil, da se
 mu smehljajo oči.</div>
<div class="odstavek">“Če bo zgodba spodobna, vam bom plačal deset pezet. Če bo več kot spodobna in bo našim bralcem všeč, vam bom objavil še kakšno.”</div>
<div class="odstavek">“Še kakšen poseben napotek, don Basilio? sem vprašal.</div>
<div class="odstavek">“Ja: ne razočarajte me.”</div>
<div class="odstavek">Naslednjih šest ur sem preživel kot v transu. 
Namestil sem se za mizo na sredi redakcije, rezervirano za Vidala za 
tiste dni, ko se mu je zljubilo priti za kratek čas na časopis. Prostor 
je bil prazen, potopljen v meglo, stkano iz dima desettisočih cigaret. 
Za trenutek sem zatisnil oči in si v misli priklical podobo: plašč črnih
 oblakov, zgrinjajočih se nad mesto v dežju, moški, ki hodi, iščoč 
sence, s krvavimi rokami in skrivnostjo v očeh. Nisem vedel, kdo je, ne 
pred čim beži, toda v naslednjih šestih urah je postal moj najboljši 
prijatelj. Vtaknil sem list v pisalni stroj in začel, ne da bi vmes 
predahnil, iz sebe izžemati vse vse, kar sem imel. Boril sem se z vsako 
besedo, z vsako frazo in vsakim stavkom, z vsakim zasukom, vsako podobo 
in vsako črko, kot bi bile zadnje, ki naj bi jih napisal. Napisal in 
znova prepisal sem vsako vrstico, kot bi bilo od tega odvisno moje 
življenje, na koncu pa vse še enkrat pretipkal. Vsa moja družba sta bila
 odmev neprestanega tleskanja tipk, izgubljajočega se v sencah, in 
velika stenska ura, ki je odrivala minute, manjkajoče do zore.</div>
				</div><!-- .entry-content -->

				<div class="entry-foot">
					
									</div><!-- .entry-foot -->
			</div><!-- #post-ID -->

			
			
		
		</div><!-- #current-content -->

		<div id="dynamic-content"></div>
	</div><!-- #primary -->
</div><!-- #primary-wrapper -->

<hr>
<div id="sidebar-1" class="secondary">

	<div id="search"><h4>Išči</h4>
		
	<div id="search-form-wrap">
		Išči:
		
		

			</div>

	</div>


	
	<div class="sb-pagemenu">
		<h4>Odlomki in predgovori, podstrani</h4>
		
		<ul>
			<li class="page_item page-item-232"><a href="http://zgodbe.eu/odlomki-in-pregovori/sumenje-pamana/">Šumenje Pamana</a></li>
<li class="page_item page-item-97"><a href="http://zgodbe.eu/odlomki-in-pregovori/zgodbe-iz-venezuele/">Zgodbe iz Venezuele</a></li>
<li class="page_item page-item-104"><a href="http://zgodbe.eu/odlomki-in-pregovori/ena-izmed-zgodb-iz-zbirke-zgodbe-iz-venezuele/">Ena izmed zgodb iz zbirke Zgodbe iz Venezuele</a></li>
<li class="page_item page-item-151"><a href="http://zgodbe.eu/odlomki-in-pregovori/bivanje-na-meji/">Bivanje na meji</a></li>
<li class="page_item page-item-174 current_page_item"><a href="http://zgodbe.eu/odlomki-in-pregovori/igra-angela/">Igra Angela</a></li>
<li class="page_item page-item-185"><a href="http://zgodbe.eu/odlomki-in-pregovori/zalostne-kurbe-mojega-zivljenja/">Žalostne kurbe mojega življenja</a></li>
		</ul>
			
					<a href="http://zgodbe.eu/odlomki-in-pregovori/">Nazaj na Odlomki in predgovori</a>
			</div>
	
	
	
	

	
	

	
	
	

	
</div> <!-- #sidebar-1 -->
<hr>
<div id="sidebar-2" class="secondary">
	</div><!-- #sidebar-2 -->
<div class="clear"></div>

</div><!-- .content -->
	
	
	<div class="clear"></div>
</div> <!-- Close Page -->

<hr>


<div class="logo">

Veronika Rot, 2013

</div><!-- #footer -->

	





 
</div></body></html>
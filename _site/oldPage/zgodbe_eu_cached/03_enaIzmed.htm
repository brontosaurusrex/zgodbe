<html xmlns="http://www.w3.org/1999/xhtml" lang="sl-SI"><head><meta http-equiv="Content-Type" content="text/html; charset=UTF-8">
<!-- base href="http://zgodbe.eu/odlomki-in-pregovori/ena-izmed-zgodb-iz-zbirke-zgodbe-iz-venezuele/" --><style type="text/css">body { margin-left:0;margin-right:0;margin-top:0; }#google-cache-hdr {background:#f5f5f5 !important;font:13px arial,sans-serif !important;text-align:left !important;color:#202020 !important;border:0 !important;margin:0 !important;border-bottom:1px solid #cecece !important;line-height:16px !important ;padding:16px 28px 24px 28px !important;}#google-cache-hdr * {display:inline !important;font:inherit !important;text-align:inherit !important;color:inherit !important;line-height:inherit !important;background:none !important;border:0 !important;margin:0 !important;padding:0 !important;letter-spacing:0 !important;}#google-cache-hdr a {text-decoration:none !important;color:#1a0dab !important;}#google-cache-hdr a:hover { text-decoration:underline !important; }#google-cache-hdr a:visited { color:#609 !important; }#google-cache-hdr div { display:block !important;margin-top:4px !important; }#google-cache-hdr b {font-weight:bold !important;display:inline-block !important;direction:ltr !important;}</style></head><body class="wordpress k2 y2016 m03 d01 h11 page pageid-104 page-author-brontosaurusrex page-slug-ena-izmed-zgodb-iz-zbirke-zgodbe-iz-venezuele page-child parent-pageid-91 columns-one lang-sl wpmu-1 gecko"><div id="google-cache-hdr" dir="ltr"><div>This is Google's cache of <a href="http://zgodbe.eu/odlomki-in-pregovori/ena-izmed-zgodb-iz-zbirke-zgodbe-iz-venezuele/" dir="ltr">http://zgodbe.eu/odlomki-in-pregovori/ena-izmed-zgodb-iz-zbirke-zgodbe-iz-venezuele/</a>. It is a snapshot of the page as it appeared on Mar 1, 2016 10:40:57 GMT. </div><div>The <a href="http://zgodbe.eu/odlomki-in-pregovori/ena-izmed-zgodb-iz-zbirke-zgodbe-iz-venezuele/" dir="ltr">current page</a> could have changed in the meantime. <a href="http://support.google.com/websearch/bin/answer.py?hl=en&amp;p=cached&amp;answer=1687222">Learn more</a></div><div></div><div><span style="display:inline-block !important;margin-top:8px !important;margin-right:104px !important;white-space:nowrap !important;"><span style="margin-right:28px !important;"><a href="http://webcache.googleusercontent.com/search?q=cache:http://zgodbe.eu/odlomki-in-pregovori/ena-izmed-zgodb-iz-zbirke-zgodbe-iz-venezuele/&amp;num=1&amp;strip=0&amp;vwsrc=0">Full version</a></span><span style="margin-right:28px !important;"><span style="font-weight:bold !important;">Text-only version</span></span><span style="margin-right:28px !important;"><a href="http://webcache.googleusercontent.com/search?q=cache:http://zgodbe.eu/odlomki-in-pregovori/ena-izmed-zgodb-iz-zbirke-zgodbe-iz-venezuele/&amp;num=1&amp;strip=0&amp;vwsrc=1">View source</a></span></span><span style="display:inline-block !important;margin-top:8px !important;color:#717171 !important;">Tip: To quickly find your search term on this page, press <b>Ctrl+F</b> or <b>⌘-F</b> (Mac) and use the find bar.</span></div></div><div style="position:relative;margin:8px;">




	<meta http-equiv="Content-Type" content="text/html; charset=UTF-8">
	<meta name="template" content="K2 1.0">

	<title>Ena izmed zgodb iz zbirke Zgodbe iz Venezuele «  Veronika Rot</title>

	

	
		
	
	







 
<meta name="generator" content="WordPress 4.0.1">



		
		
	







<div id="page">

	
	<div id="header">

		
<div class="blog-title">	<a href="http://zgodbe.eu/" accesskey="1">Veronika Rot</a>
</div>
<p class="description">prevajalka</p>

<ul class="menu">
	<li class="page_item blogtab">
		<a href="http://zgodbe.eu/" title="Življenjepis">
			Življenjepis		</a>
	</li>

	
	<li class="page_item page-item-91 page_item_has_children current_page_ancestor current_page_parent"><a href="http://zgodbe.eu/odlomki-in-pregovori/">Odlomki in predgovori</a></li>
<li class="page_item page-item-42"><a href="http://zgodbe.eu/prevodi-iz-spanscine/">Prevodi</a></li>

	</ul><!-- .menu -->


		
	</div> <!-- #header -->

	<hr>

	
<div class="content">

<div id="primary-wrapper">
	<div id="primary">
		<div id="notices"></div>
		<a name="startcontent" id="startcontent"></a>

		<div id="current-content" class="hfeed">

		
			<div id="post-104" class="post-104 page type-page status-publish hentry p1 y2011 m08 d18 h16">
				<div class="entry-head">
					<h1 class="entry-title">
						<a href="http://zgodbe.eu/odlomki-in-pregovori/ena-izmed-zgodb-iz-zbirke-zgodbe-iz-venezuele/" rel="bookmark" title="Stalna povezava na Ena izmed zgodb iz zbirke Zgodbe iz Venezuele">Ena izmed zgodb iz zbirke Zgodbe iz Venezuele</a>
					</h1>

					
									</div><!-- .entry-head -->

				<div class="entry-content">
					<p>Antonio López Ortega: TOK APONWAOJA</p>
<div class="odstavek">Rad bi mislil na Nicole. Rad bi se spomnil njenih 
modrih oči, dveh megličasto modrih prog, v katerih se kopičijo plini in 
gibajoči se delci. Rad bi mir njenega pogleda postavil nasproti tej 
vrtoglavici, ki me razžira in paralizira. Vidim Hélène poleg sebe, 
vidim, kako drgeta od mraza – pod mokro bluzo se vidijo njene prsi – in 
me stiska za levo roko, kot bi bile njene roke klešče, čutim, kot bi 
bila podaljšek mojega telesa, mojega razprtega telesa, ki bi rado vase 
vsrkalo ta zunanji prostor, to bujno pokrajino, ki navidez golta samo 
sebe. In zagledal sem Nicoline oči, oči moje osemletne hčerke, 
razvodenele, kot bi jih voda izločila iz sebe. Prikličem si točno 
določeno čemerno grimaso – njen nos, ki se naguba zaradi smradu –, 
vendar jo zaman poskušam postaviti proti temu breznu. Kajti v tem 
trenutku je vse brezno: utrip mojega srca in hiter tok vode, pojoče 
papige, ki nas preletavajo, in bučanje vode, ki buta ob kamne. Iz njenih
 majhnih oči izvlečem zelenkasto modrino in jo poskušam kot membrano 
razvleči čez težko, prsteno vodo, ki niha med temno rjavo in svetlo 
rdečo. Nekoristen poskus za nekoga, ki lahko le gleda, za nekoga, ki 
lahko le misli.</div>
<p><a href="http://zgodbe.eu/wp-content/uploads/2011/08/venezuele_DSC046271.jpg"></a></p>
<div class="odstavek">V tem trenutku je Chantilly le še neka daljna 
točka, rojstni kraj v mojem potnem listu, vas z nekaj ulicami in hišami,
 ki jih je mogoče prešteti na prste. Svetovljani – tako pravimo – 
prihajajo poskusit našo slavno smetano. Generacija za generacijo 
potrpežljivo in vešče stepamo mleko, da bi dobili točno tisto točko, ko 
smetana kristalizira in se usipne kot rumenkasti kodri. Poletni 
obiskovalci hodijo po ulicah in poskušajo različne teksture, dokler se, 
utrujeni od poskušanja in hoje, kot kuščarji ne uležejo na sonce v 
bližini gradu, opazujejo izvire in njihove veličastne vodne igrice ali 
pa se sprehodijo po kamnitih terasah, kjer so nekoč topotali konji. 
Predstavljam si Nicole, kako stepa smetano s svojo babico, in ta podoba 
me potolaži.</div>
<div class="odstavek">V te nenavadne kraje sva zašla na Hélènino željo. 
“Poskusiti nekaj drugačnega,” je smehljaje se govorila s svojimi strogo 
spetimi lasmi in v izvezenem predpasniku. Celo leto dela, razširitev 
restavracije, da bi dobili še prostor za kavarno, si je zagotovo 
zaslužilo premirje, spremembo. Oglas v časopisu, ki je ponujal ekološko 
turistično ruto, naju je pripeljal iz Pariza v Caracas in od tam 
naravnost v Gran Sabano. Krhko letalo, ki leti nad neprehodno džunglo in
 nam razkriva dolge vijoče se reke, se spretno izmika oblakom in pada v 
zračne luknje, da se mu cel trup trese. Hélène se obesi na okence in kot
 v ekstazi opazuje rastlinsko preprogo, kot bi iskala košček zemlje, ki 
ga ne dušijo neskončne zelene lovke. Nenadoma se obrne od okenca in mi 
smehljajoč se reče: “Videti je kot brokoli; džungla je kot brokoli.”</div>
<div class="odstavek">V taboru spoznamo vodiča Carlosa in nemški par iz 
Bavarske. Christian in Inken sta nekoliko pusta in govorita le drug z 
drugim. Christian, tršat in svetlolas, nenehno fotografira: glavo opice 
kapučinke, ki skače z veje na vejo, perje rdeče rumene papige v kletki, 
zadržane nasmeške Indijancev plemena Pemón, ki strežejo s pijačo in 
pometajo kamenčke. Inken, majhna in nekoliko širokih bokov, se guga v 
ležalni mreži in bere tričtrač revijo. Težko je dihati viskozen zrak teh
 krajev in prenašati lepljivo vročino, ki uniči vsako obleko. Hélène si 
izmisli sprehode v bližini, po njih se zateče pod tuš in noče priznati, 
da je povsem izsušena. Zvečer izčrpana padeva v posteljo in pojeva vse, 
kar nama postrežejo v velikih lesenih skodelah.</div>
<div class="odstavek">Liworiwo je prva beseda, ki si jo poskuša Hélène 
vtisniti v spomin. Izgovarja jo po zlogih, počasi, kot bi ji hotela 
uiti. “Li-wo-ri-wo,” izgovori in se še isti hip brez razloga zasmeje, 
kot bi bila beseda vzmet, ki bi v njeni v teh dneh vznemirjeni duši 
sprožila odmev. Vodič Carlos je napovedal prvo ekskurzijo in omenil 
rečno pristanišče Liworiwo na bregu reke Aponwao kot izhodiščno točko. 
“Videli boste slap,” samozavestno napove pri mizi. “To je nepozaben 
prizor.” Hélène nemirno spi in ponoči me iz spanca navsezgodaj zjutraj 
zdrami njeno smrčanje. Ob plinski svetilki vidim, da ji po čelu polzi 
kaplja potu, od zunaj pa brenčanje tisočev žuželk polni moja ušesa.</div>
<div class="odstavek">Kmečki tovornjaček, ki nas pelje od tabora do 
Liworiwa, premaguje luže in melje padla drevesa. Carlos vozi s težavo, 
da nas na zadnjih sedežih meče sem in tja. Nemec Christian stoji kot 
velikan na robu odkrite kabine in sredi goščave izostruje detajle: 
iztegajoče se ali cvetoče veje, pa spet kapučinke, ptice, lebdeče na 
nebu kot igle. Pot nas utrujene in omotične odloži na bregu reke 
Aponwao. Liworiwo se razkrije pred nami kot blatno pristajališče s tremi
 razmajanimi kolibami in zanikrnim pomolom, ki se komaj upira vodni 
sili. Na tej točki se pragozd ustavi, kot bi mu zmanjkalo sape, ponudi 
premirje, sotesko, kjer se pokažejo suha tla, ki se mešajo z nabrežno 
vodo ter ustvarjajo rjave luže, motna zrcala, v katerih ni nobenega 
odseva.</div>
<div class="odstavek">Pri spuščanju po ovinkasti cesti, kinkajoč v ritmu
 koles, ki se ali udirajo ali drsijo, zaslišimo šumenje reke. Sprva le 
ljubkujoč šepet v naših ušesih, kot prihajajoče in odhajajoče 
šelestenje, zatem bolj enakomerna vibracija, kot tekoče šepetanje, in 
nazadnje, že skoraj tik ob reki, globoko hrumenje, tisočletno, ki zveni v
 visokih tonih, ko skale razkoljejo vodo, in v nizkih, kadar reka teče 
svobodno. To rjovenje, ki se zaradi svoje pravilnosti prelevi v drugo 
stopnjo tišine, nas je ob prvem pogledu prestrašilo (oziroma ob prvem 
slišanju). Veličastno vodno telo, ki se vrtinči ob bregovih in 
hudourniško teče po strugi, premagujoč težnost svoje veličine, stvarem 
da enoten smisel. Lahko bi se mu reklo zamrznjena tišina, mir, zaplojen s
 silo viharja, življenje, iztrgano telesu, ki v svojem toku izoblikuje 
smrt za smrtjo. To je reka Aponwao in čutim, da Hélène to dojema, ne da 
bi  mogla izraziti: z živčnim trzljajem mi rahlo stisne levo roko, kot 
bi jo že sam pogled na reko potegnil vanjo in jo raztrgal ob ostrih 
skalah.</div>
<div class="odstavek">Videti smo kot kakšni preživelci, brodolomci (ali 
izgnanci). Smo izžeta potna telesa, ki izgubljajo spomin na svoje navade
 in se odzivajo zgolj na impulze iz okolja. Vodič Carlos pomigne nekemu 
Indijancu Pemón in ta ne ravno z lahkoto približa curiaro  k 
pristajališču. Štiridesetkonjski motor prede in pljuva vodo, ki se 
razliva po gladini ter skali na reki lebdeče zrcalo. Nemka Inken stopi 
po škripajočih in polomljenih deskah pomola in se s pomočjo svojega 
velikanskega Christiana vkrca na curiaro, midva s Hélène pa se namestiva
 na drugi strani za ravnotežje. Do zdaj smo si izmenjali le prijazne 
kretnje. Midva sva neki večer pripovedovala o Chantillyju (ki ga onadva 
ne poznata) in onadva o Münchnu (ki ga poznava) v skrivni kodi, v kateri
 so se francoske besede mešale z nemškimi. Čakamo, da se vkrca tudi 
Carlos, ko iz ene od koč na bregu stopi moški v duhovniški obleki in za 
njim ženska z dojenčkom v rokah ter petimi malčki okoli sebe. Opazujem 
jih, kako se nekaj minut pogovarjajo, nato pa stopijo po pomolu. Carlos 
nas predstavi župniku iz Tumerema, Ricardu Benedettiju, in učiteljici 
Cruz Basanta z njunimi šestimi otroki. Takoj razumemo, da se bodo tudi 
oni vkrcali v čoln in z nami potovali do slapa Aponwao. Christianu je 
nelagodno, saj to vzame za vsiljivost, ter Carlosu reče nekaj 
nerazumljivega, kar hrup motorja raznese v zraku.</div>
<div class="odstavek">Curiara začne svojo počasno plovbo, kot bi sila 
vode zadostovala za premikanje. Pristanišče Liworiwo je le še blatna 
pika na obzorju, ko Christian stopi proti krmi in se dvigne kot čuvaj 
ter začne fotografirati iz vode moleče skale ter bujno poraščene 
bregove. Otroci tkejo zadržano mrmranje, vendar se ne odlepijo od svojih
 klopic, kot bi jih zadrževal pradaven strah in jim govoril, da je edina
 svoboda na poti svoboda pogleda. Stopajoč med klopcami in spet na 
svojem mestu, Christian milostno posname fotografijo skupinice, ki v 
njegovih predstavah ustreza podobi domačinov. Ko bo v Münchnu 
fotografija razvita, bo pokazala pet mestiških obrazkov, osoren 
učiteljičin obraz, dojenčka, zavitega v cunje, in resnobnega duhovnika s
 potnim čelom, ki ga nenehno briše z belim robcem. Inken bo jokala ob 
njej in jo postavila na rob kamina poleg svojih germanskih starih 
staršev in svojih bodočih potomcev.</div>
<div class="odstavek">V spodnjem delu reke curiara v vedno hitrejšem 
toku in vedno močnejšem hrupu, ki ga kalne vode krepijo, kot bi šlo za 
stalen odmev, oklevajoče napreduje. Vsake toliko pemónski čolnar za 
nekaj trenutkov prestavi motor v vzvratno, da bi zdržal pritisk toka in 
nas zadržal na isti točki. Ta navidezna stoječnost nas prevzame in 
Christiana spodbudi k novemu fotografiranju. Zgolj šestdeset metrov od 
slapu, kjer vrv, viseča od enega do drugega brega označuje obenem 
začetek navidezne varne cone in konec poti, Christian zajame v objektiv 
oblake hlapov, ki se dvigajo na koncu reke in dajejo slutiti vrtoglav 
padec. Globok, navpičen, oglušujoč hrup si podredi kolektivno zavest in 
nas paralizira kot žrtve neke višje volje. Otroci se skrčijo v dve gube 
ter se z rokami močnejo zgrabijo za klopce, čuteč, kako jim rosa čisti 
kožne pore. Izgubljena ročica Karine, osemletne hčerke učiteljice 
Basanta, z nezavedno močjo stisne mojo in meni se zazdi, da vidim (ali 
čutim) Nicolino ročico, oddaljeno, vendar nenavadno bližnjo.</div>
<div class="odstavek">Poslednji šoferjev manever nas pripelje na levi 
breg. Pri razgledališču se vsi izkrcamo, željni, da bi si vtisnili 
podobo divjega slapa, morda najbolj bližnjo. Voda se raztopi v povsod 
pričujoč oblak, kot bi se nebo spustilo na zemljo in bi grmenje neviht 
zazvenelo istočasno. Tišina, ki jo vsili slap, prekosi našo in nas kot 
kole zabije v breg. Težko je verjeti, da se moramo prav zdaj, prevzeti 
kot novorojenčki, ki prvikrat odprejo oči in odkrijejo nebesa, znova 
vkrcati na curiaro in se vrniti. Težko je verjeti, da šofer le s težavo 
zažene brneči motor, da se po tridesetih sekundah, ko že dosežemo 
srednji rečni tok, stroj zaduši v kašljajočih izdihih. Pemónec hitro 
ovije vrv okoli motorja in znova potegne. Utrujeni motor odgovori z 
mehurčki in drgetom, kot bi ga tresla mrzlica. Plovilo drsi proti slapu,
 sprva neopazno in zatem vedno hitreje, ko Pemóncu uspe oživiti motor in
 mu iztrgati še en dih življenja. Ne mine novih trideset sekund, ko 
motor ponovno ugasne, Pemónec pa ponovi poteg z vžigalno vrvjo, kot bi 
bičal zrak.</div>
<div class="odstavek">Težko je reči, kje smo bili, ko se je vse to 
dogajalo. Kajti bili smo v čolnu, brez dvoma, toda istočasno smo verigo 
dogodkov opazovali, kot bi ne bili v njem, kot bi ostali na bregu nad 
slapom in bi bili tisti, ki so se vkrcali, neki drugi, morda naša 
očarana telesa, osvobojena duše, lebdeče v meglicah slapa. Nismo bili 
sposobni odreagirati, naše gibanje je bilo gibanje Indijanca Pemón. Niti
 vodič Carlos ni sposoben izreči besede niti župnik izdaviti stavka, 
prošnje. Curiaro odnese do varovalne vrvi in točno, ko polzimo pod njo, 
Pemóncu uspe z obupanim potegom oživiti brenčanje ter zapluti po toku 
navzgor. Tih vzdih se izvije iz src, premirje skopih tridesetih na novo 
pridobljenih metrov, ki ponikne z zadnjim epileptičnim sunkom motorja.</div>
<div class="odstavek">Ko znova dosežemo varovalno vrv, komaj šestdeset 
metrov nad slapom, vodič Carlos zakriči, da moramo zapustiti curiaro. Ne
 pove, kako, niti kam, vendar trdi, da je treba splavati do brega. 
Christian odreagira prvi: usloči se kot titan in se vrže v vodo ter 
potegne Inken za sabo. Z velikim naporom mahata z rokami, vendar ju tok,
 dobrotnejši do teles kot do curiare, pusti za seboj. Carlos nato prosi 
župnika, naj skoči, naj si reši življenje, vendar je Benedetti že 
sklenil roke v prošnji, da bi se predal Najvišjemu. “Ne plavajo,” 
zajeclja. “Otroci ne plavajo. Skočite vi, moje odrešenje je z njimi.” 
Cruz Basanta stisne živo vrečo, ki diha med cunjami, in otroci jo 
obkrožijo kot človeška vrv. Takrat me vodič Carlos posvari, naj skočim, 
in jaz stisnem Hélènino dlan, ne vem, kaj naj storim. Manjka še 
štirideset metrov do prostega pada, Carlos skoči, odrine se s krme in 
kot obseden plava proti levemu bregu.</div>
<div class="odstavek">Hotel sem objeti Karino in jo vzeti s seboj. Hotel
 sem jo prijeti za roko in skočiti skupaj s Hélène, da bi ji rešil 
življenje. Pogledam učiteljico Cruz (še vedno jo gledam), kot bi iskal 
njeno dovoljenje, kot bi pričakoval odobritev. Toda oče mi da vedeti, da
 je brezupno, da s tem negibnim telesom ne bom mogel premagati besa toka
 trideset metrov pred slapom. Izpustim Karinino ročico, jo pritisnem ob 
klopco in jo zapustim kot plavajoče deblo. Voda, ki me sprejme ob skoku,
 je mrzla, deroča, spodnji tok mi odnaša noge hitreje kot tisti na 
gladini. Poskušam plavati ob Hélène, besno brcam in maham, dokler z 
velikim naporom ne dosežem levega brega le deset metrov od slapa.</div>
<div class="odstavek">Zadnja slika, ki jo zadržim, je gibljiva: kaže mi 
temni madež duhovniške sutane poleg drugega živopisnega, ki skriva meso 
in obleke, kaže mi curiaro, potapljajočo se v megličasto vodo in 
stoječega Pemónca, ki vztrajno vleče vžigalno vrv. V Chantillyju ne vem 
več, kateri resnični breg sem dosegel, niti tega, kakšno odrešitev. Le 
to vem, da Aponwaojev tok teče po mojih žilah namesto krvi. Leta in leta
 pozneje objemam Hélène v zimskih nočeh in na poti v šolo trdno držim 
mrzlo Nicolino ročico, kot bi šlo za potopljeno Karinino ročico.</div>
<div class="smallfont">
<div class="hr"></div>
<p>1Curiara – lesen kanu.</p></div>
				</div><!-- .entry-content -->

				<div class="entry-foot">
					
									</div><!-- .entry-foot -->
			</div><!-- #post-ID -->

			
			
		
		</div><!-- #current-content -->

		<div id="dynamic-content"></div>
	</div><!-- #primary -->
</div><!-- #primary-wrapper -->

<hr>
<div id="sidebar-1" class="secondary">

	<div id="search"><h4>Išči</h4>
		
	<div id="search-form-wrap">
		Išči:
		
		

			</div>

	</div>


	
	<div class="sb-pagemenu">
		<h4>Odlomki in predgovori, podstrani</h4>
		
		<ul>
			<li class="page_item page-item-232"><a href="http://zgodbe.eu/odlomki-in-pregovori/sumenje-pamana/">Šumenje Pamana</a></li>
<li class="page_item page-item-97"><a href="http://zgodbe.eu/odlomki-in-pregovori/zgodbe-iz-venezuele/">Zgodbe iz Venezuele</a></li>
<li class="page_item page-item-104 current_page_item"><a href="http://zgodbe.eu/odlomki-in-pregovori/ena-izmed-zgodb-iz-zbirke-zgodbe-iz-venezuele/">Ena izmed zgodb iz zbirke Zgodbe iz Venezuele</a></li>
<li class="page_item page-item-151"><a href="http://zgodbe.eu/odlomki-in-pregovori/bivanje-na-meji/">Bivanje na meji</a></li>
<li class="page_item page-item-174"><a href="http://zgodbe.eu/odlomki-in-pregovori/igra-angela/">Igra Angela</a></li>
<li class="page_item page-item-185"><a href="http://zgodbe.eu/odlomki-in-pregovori/zalostne-kurbe-mojega-zivljenja/">Žalostne kurbe mojega življenja</a></li>
		</ul>
			
					<a href="http://zgodbe.eu/odlomki-in-pregovori/">Nazaj na Odlomki in predgovori</a>
			</div>
	
	
	
	

	
	

	
	
	

	
</div> <!-- #sidebar-1 -->
<hr>
<div id="sidebar-2" class="secondary">
	</div><!-- #sidebar-2 -->
<div class="clear"></div>

</div><!-- .content -->
	
	
	<div class="clear"></div>
</div> <!-- Close Page -->

<hr>


<div class="logo">

Veronika Rot, 2013

</div><!-- #footer -->

	





 
</div></body></html>
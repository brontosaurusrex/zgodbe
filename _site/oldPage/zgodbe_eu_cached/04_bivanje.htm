<html xmlns="http://www.w3.org/1999/xhtml" lang="sl-SI"><head><meta http-equiv="Content-Type" content="text/html; charset=UTF-8">
<!-- base href="http://zgodbe.eu/odlomki-in-pregovori/bivanje-na-meji/" --><style type="text/css">body { margin-left:0;margin-right:0;margin-top:0; }#google-cache-hdr {background:#f5f5f5 !important;font:13px arial,sans-serif !important;text-align:left !important;color:#202020 !important;border:0 !important;margin:0 !important;border-bottom:1px solid #cecece !important;line-height:16px !important ;padding:16px 28px 24px 28px !important;}#google-cache-hdr * {display:inline !important;font:inherit !important;text-align:inherit !important;color:inherit !important;line-height:inherit !important;background:none !important;border:0 !important;margin:0 !important;padding:0 !important;letter-spacing:0 !important;}#google-cache-hdr a {text-decoration:none !important;color:#1a0dab !important;}#google-cache-hdr a:hover { text-decoration:underline !important; }#google-cache-hdr a:visited { color:#609 !important; }#google-cache-hdr div { display:block !important;margin-top:4px !important; }#google-cache-hdr b {font-weight:bold !important;display:inline-block !important;direction:ltr !important;}</style></head><body class="wordpress k2 y2016 m03 d01 h10 page pageid-151 page-author-brontosaurusrex page-slug-bivanje-na-meji page-child parent-pageid-91 columns-one lang-sl wpmu-1 gecko"><div id="google-cache-hdr" dir="ltr"><div>This is Google's cache of <a href="http://zgodbe.eu/odlomki-in-pregovori/bivanje-na-meji/" dir="ltr">http://zgodbe.eu/odlomki-in-pregovori/bivanje-na-meji/</a>. It is a snapshot of the page as it appeared on Mar 1, 2016 09:51:47 GMT. </div><div>The <a href="http://zgodbe.eu/odlomki-in-pregovori/bivanje-na-meji/" dir="ltr">current page</a> could have changed in the meantime. <a href="http://support.google.com/websearch/bin/answer.py?hl=en&amp;p=cached&amp;answer=1687222">Learn more</a></div><div></div><div><span style="display:inline-block !important;margin-top:8px !important;margin-right:104px !important;white-space:nowrap !important;"><span style="margin-right:28px !important;"><a href="http://webcache.googleusercontent.com/search?q=cache:http://zgodbe.eu/odlomki-in-pregovori/bivanje-na-meji/&amp;num=1&amp;strip=0&amp;vwsrc=0">Full version</a></span><span style="margin-right:28px !important;"><span style="font-weight:bold !important;">Text-only version</span></span><span style="margin-right:28px !important;"><a href="http://webcache.googleusercontent.com/search?q=cache:http://zgodbe.eu/odlomki-in-pregovori/bivanje-na-meji/&amp;num=1&amp;strip=0&amp;vwsrc=1">View source</a></span></span><span style="display:inline-block !important;margin-top:8px !important;color:#717171 !important;">Tip: To quickly find your search term on this page, press <b>Ctrl+F</b> or <b>⌘-F</b> (Mac) and use the find bar.</span></div></div><div style="position:relative;margin:8px;">




	<meta http-equiv="Content-Type" content="text/html; charset=UTF-8">
	<meta name="template" content="K2 1.0">

	<title>Bivanje na meji «  Veronika Rot</title>

	

	
		
	
	







 
<meta name="generator" content="WordPress 4.0.1">



		
		
	







<div id="page">

	
	<div id="header">

		
<div class="blog-title">	<a href="http://zgodbe.eu/" accesskey="1">Veronika Rot</a>
</div>
<p class="description">prevajalka</p>

<ul class="menu">
	<li class="page_item blogtab">
		<a href="http://zgodbe.eu/" title="Življenjepis">
			Življenjepis		</a>
	</li>

	
	<li class="page_item page-item-91 page_item_has_children current_page_ancestor current_page_parent"><a href="http://zgodbe.eu/odlomki-in-pregovori/">Odlomki in predgovori</a></li>
<li class="page_item page-item-42"><a href="http://zgodbe.eu/prevodi-iz-spanscine/">Prevodi</a></li>

	</ul><!-- .menu -->


		
	</div> <!-- #header -->

	<hr>

	
<div class="content">

<div id="primary-wrapper">
	<div id="primary">
		<div id="notices"></div>
		<a name="startcontent" id="startcontent"></a>

		<div id="current-content" class="hfeed">

		
			<div id="post-151" class="post-151 page type-page status-publish hentry p1 y2011 m08 d18 h21">
				<div class="entry-head">
					<h1 class="entry-title">
						<a href="http://zgodbe.eu/odlomki-in-pregovori/bivanje-na-meji/" rel="bookmark" title="Stalna povezava na Bivanje na meji">Bivanje na meji</a>
					</h1>

					
									</div><!-- .entry-head -->

				<div class="entry-content">
					<p>Veronika Rot:<br>
BIVANJE NA MEJI<br>
Potopis s potovanja po filozofiji meje Eugenia Tríasa</p>
<div class="odstavek">Beseda meja in druge tvorjenke iz mejiti: mejni, 
mejnost, mejnik, mejak, mejaš itd. sestavljajo obsežno besedno družino 
in so precej pogoste v našem besednjaku. Če pogledamo v SSKJ, vidimo, da
 geslo MEJA obsega kar 47 vrstic in geslo mejni 18 vrstic ter da besedi 
uporabljamo v različnih pomenih in jezikovnih zvrsteh. Vrtički, njive, 
travniki in gozdovi so ločeni z mejami, med hišami zasadimo živo mejo, 
meje ločujejo države. Termin meja se pojavlja v strokovnem jeziku, v 
fiziki poznamo mejo elastičnosti, v geografiji datumsko mejo, v 
gozdarstvu drevesno mejo, iz zgodovine nam je znana besedna zveza borci 
za severno mejo, politiki neuspešno lovijo mejo na morju sredi 
Piranskega zaliva, v literaturi razmejujemo zvrsti in postavljamo meje 
jezika, v športu se ženemo preko meja naših zmogljivosti.</div>
<div class="odstavek">Meja se pojavlja tudi v filozofiji. Meja med 
zavednim in nezavednim, med bitjo in nebitjo, med razumom in umom, med 
materijo in duhom. Meja kot ločnica, kot razmejitvena črta, ki deli na 
dva pola. Kaj pa je MEJA SAMA PO SEBI? Meja kot problem, kot tema? To je
 vprašanje, ki si ga zastavi španski filozof Eugenio Trías. Meja je 
osrednji koncept, okoli katerega zgradi svojo filozofijo – filozofijo 
oziroma ontologijo meje, v kateri vlada mejni razum.</div>
<div class="odstavek">V uvodnih besedah Mejnega razuma, ki je pred 
kratkim izšel v slovenskem prevodu pri Študentski založbi, Trías pojasni
 svoj namen.</div>
<div class="odstavek">Dandanes se je filozofija znašla v težavnem 
položaju. Dejstvo je, da so zadnji poskusi sistematizacije teorij 
komunikativnega razuma razsvetljensko tradicijo popolnoma izčrpali. Niti
 s hermenevtičnimi protezami se ne more obdržati na nogah program, ki se
 tepe s svetom konec stoletja in konec tisočletja. Ta izčrpanost pa ne 
sme biti ovira, da ne bi sprevideli nezadostnosti postmodernih 
filozofskih razprav, ki črpajo iz razpada razsvetljenskega razuma. Med 
Scilo razsvetljenskega razuma v času razprodaj in Karibdo 
postmodernizma, omejenega na vlogo zabavljača, je filozofija povsem 
izgubila smer in orientacijo. Tako je videti.</div>
<div class="odstavek">Sprejemanje papeških enciklik in okrožnic nas ne 
bo ubranilo pred zablodelimi nihilizmi naše filozofske refleksije s 
konca stoletja in tudi tisočletja; in vendar ni potrebno, da se odrečemo
 občutku, da smo potomci razsvetljenskega razuma, zgolj zato, ker nismo 
dovolj lahkoverni, da bi se prepustili kolesom nemške filozofije, ki nam
 ponuja nek komunikativni razum in podobne zadeve. Ugled 
razsvetljenskega razuma je v njegovi sposobnosti, da se s svojimi 
sencami bori sam. In v tem, da vzpostavi dialog z vsem tistim, kar ga 
resnično izzove oziroma ga postavi na preizkušnjo. Od svojih prvih knjig
 dalje si prizadevam prehoditi začarani krog razsvetljenskega razuma, v 
katerega ga zapirajo njegovi lastni demoni. Prav zato svoje filozofsko 
poslanstvo označujem na podobno ironičen način, kot sem v enem izmed 
svojih prejšnjih del označil umetniško delo Goye in Beethovna – umetnika
 sem namreč opredelil za »razsvetljenska eksorcista«.</div>
<div class="odstavek">Pomembno je, da razum (na novo opredeljen kot 
mejni razum) podvržemo kritiki; ter s tem sprejmemo kritično paradigmo 
razsvetljenskega razuma. Prav tako pa je pri tem prizadevanju pomembno, 
da odpremo razum tudi za tista področja, ki se lahko v primeru, da jim 
odrečemo primerno filozofsko obdelavo, kar je obsojanja vredna 
malomarnost, sprevržejo v obscenost, ki potepta vse naše prizadevanje po
 postavitvi kultiviranega in razsvetljenega razuma.</div>
<div class="odstavek">Nujno potrebno je, da razsvetljenski razum 
postavimo in oblikujemo na novo, in s tem se ukvarjam že več kot 
trideset let. Vendar pa moramo to storiti tako, da vzpostavimo dialog 
med razsvetljenskim razumom in njegovimi sencami, ki mu odrekajo 
resničnost. Ko se filozofski razum na hermenevtičen način odpre tem 
sencam ali ko jih poimenujemo in določimo njihov značaj (brezumje, 
magično mišljenje, svet strasti, estetika groze, religiozno mišljenje), 
se filozofski razum popolnoma predrugači oziroma modificira v svoji 
lastni naravi. Na ta način se odpre pot nekemu novemu modelu razuma, ki 
ga v pričujoči knjigi imenujem mejni razum. V konceptu mejnega razuma 
najde filozofija možno rešitev iz razsvetljenske tradicije in od 
koncepta razuma, kakršnega poznamo danes. Koncept mejnega razuma je 
koncept, ki ustreza filozofiji, s katero se ukvarjam že dolga leta in jo
 nazivam »filozofija meje«.</div>
<div class="odstavek">Filozofija meje je zgrajena v obliki ontološkega 
trikotnika, ki se zaključuje v treh vrhovih, točkah: v prvi se ponovno 
opredeli to, kar že od Parmenida in Aristotela imenujemo bit kot bit 
meje; v drugi se opredeli lógos oziroma »razum«, ki tej biti meje 
odgovarja in ki je ta »mejni razum«; v tretji pa se v »simbolnih 
oblikah« nahaja način, kako obvladati ali raziskati suplement 
(misterija), ki ga obstoj meje nujno predpostavlja. Te simbolne oblike 
omogočajo konfiguracijo sveta v umetniških oblikah; prav tako pa 
omogočajo razkritje delcev misterija preko religioznih formulacij (to 
je, v vsem njihovem bogatem ceremonialu in v množici njihovih pripovedk 
ter mitologij).</div>
<div class="odstavek">V nasprotju s postmodernim razkrojem razuma, tako 
tipičnega za osemdeseta leta 20. stoletja, ki jih karakterizira kult 
»pensiero débole« oziroma kult »dekonstruktivistične« kritike zahodnega 
»lógosa«; nasprotno od sistemizirajočih rekonstrukcij Razsvetljenega 
razuma v pristni (nemški) verziji Komunikativnega razuma se ta Mejni 
razum bolje odzove na izzive in preizkušnje, ki jih filozofskemu razumu 
prinaša menjava stoletja in tisočletja: prosi in zahteva dialog 
filozofije, dojete v njeni skrajni radikalnosti kot ontologija meje (in 
simbolnih oblik), z religijo, kar je bila večna pomanjkljivost 
razsvetljenskega mišljenja; skratka, filozofija mejnega razuma se zaveda
 zelo specifične potrebe časa na prehodu tisočletja: potrebe po 
»mišljenju religije«. Obenem pa zahteva tudi dialog z umetnostjo in 
estetiko, kot je bilo nakazano že v mojih prejšnjih knjigah, 
navdihnjenih z mejnostjo (posebno v Logiki meje).</div>
<div class="odstavek">V nasprotju s postmodernimi razmišljanji, za 
katera se zdi, da se lotevajo področja religije na lahkomiseln (in 
izpoveden) način, se filozofija meje odpre dialogu z religijo zaradi 
nuje svoje lastne filozofske orientacije; zato je v dialogu z umetnostjo
 v mnogih njenih manifestacijah (od filma, slikarstva, arhitekture in 
kiparstva do glasbe). Značilnost te filozofije je, da se »mejni razum« 
podaljša v nek »simbolni« dodatek, ki mu omogoča dvojni pristop: k 
(simbolnim) figuram, ki na umetniški način omogočajo oblikovanje 
različnih aspektov našega sveta; ali k (prav tako simbolnim) razodetjem,
 ki omogočijo s pomočjo religioznih (ritualnih, mitoloških, 
ceremonialnih) oblik ekspozicijo, sicer vedno le na fragmentaren in 
dvoumen način, tega (svetega) misterija, ki nas obkroža.</div>
<div class="odstavek">Mejni razum se radikalno razlikuje od 
idealističnega razuma (kot je hegeljanski), ki ne dopušča predpostavke 
nekega predhodnega podatka (eksistence), postavljenega v svoje temelje; 
prav tako pa ni vzporedljiv s konceptom razuma »realističnih« tradicij. 
Točneje je, če rečemo, da filozofija meje oživlja nek vmesni prostor med
 Idealnim in Realnim, v katerem se nastani prav bit meje, ki s tem 
pravzaprav determinira mejni koncept razuma. Razuma, o katerem se v 
kontekstu te knjige razmišlja glede na premise, ki ustrezajo temu 
stoletju (kot razum, ki se dokazuje skozi rabo jezika, pisave, risbe).</div>
<div class="odstavek">Ta razum pa ima na razpolago en sam način, da seže
 po tistem, kar se nahaja onkraj meje: oblikovanje simbolov. Simbolov, s
 katerimi je mogoče s pomočjo umetniških figur oblikovati dogodke ali 
oblike našega sveta; ali simbolov, ki s pomočjo zapletenosti 
religioznega kulta omogočajo razkritje fragmentov, nanašajočih se na 
misterij svetega.1</div>
<div class="odstavek">Meja razdeli realnost v tri “okvire” (po Tríasovi 
terminologiji): prvi je okvir pojavnosti, ki ustreza temu, kar obstaja, 
temu, kar se pojavlja, se pravi eksistenci; sledi okvir tega, kar ostaja
 “onkraj meje” tistega, kar se ne pojavlja, in ga imenuje hermetični 
okvir, ta je nedosegljiv spoznanju razuma; in tretji okvir, to je mejni 
okvir, ki preostala dva povezuje oziroma med njima vzpostavlja nek 
odnos. Prehajanje po teh okvirih pa je mogoče s pomočjo kategorialne 
tabele sedmih kategorij. V okviru pojavnosti si sledijo štiri 
kategorije: prva je matrica, druga&nbsp; eksistenca, tretja limes in 
četrta logos. Mejni razum in simbol, peta in šesta kategorija, imata 
svoje mesto v hermetičnem okviru. Ločevalno in združevalno mejno 
območje, ki ga predstavlja mejni okvir, pa v sebi nosi sedmo kategorijo,
 to je bit meje.</div>
<div class="odstavek">Kako in zakaj je meja postala osrednji koncept njegove filozofije, odgovarja avtor Mejnega razuma, Eugenio Trías.</div>
<div class="odstavek">Na samem začetku Mejnega razuma izpostavite, da je
 za vsako resnično filozofijo prvi in morda največji problem, s katerim 
se spopade, problem izhodišča, začetka. Platon pravi, da je izvor 
filozofije začudenje. Kaj je v vas vzbudilo začudenje, kje ste črpali 
navdih za vašo teorijo spoznanja?</div>
<div class="odstavek">Pojmu meja sem se približal s pomočjo dediščine 
moderne filozofije, ki se je od Kanta do Hegla ter od Hegla do 
Wittgensteina ali Derridaja in Foucaulta vedno znova srečevala s tem 
pojmom. Vendar pa je bila pri teh avtorjih ideja meje dojemana na dva 
načina, ki sta se mi zdela nezadovoljiva. Vedno se je poudarjalo 
omejujoči in negativni pomen meje, pripisovalo se mu je zgolj logičen 
ali epistemološki, oziroma logično-lingvistični značaj; v nobenem 
primeru pa se pojma meje ni dojemalo na ravni ontološkega koncepta. 
Kljub temu sem skušal slediti tej zapuščini, obenem pa sem se z natančno
 arheološko raziskavo pojma meja skušal dokopati do virov navdiha v 
antični filozofiji, ne da bi zanemaril pojmovne izkopanine iz časa pred 
filozofijo, ki mi jih je uspelo najti, da bi zaobjel to idejo, v kateri 
sem zaslutil veliko moč.</div>
<div class="odstavek">In tako sem odkril mejo v njenem otvoritvenem, 
začetnem dejanju, v ritualu ustanavljanja mest (ta sem pred kratkim 
opisal v svojem delu Mesto na mestu). Prav tako pa sem navdih in 
spodbudo našel v religioznih spisih in drugih modrostih, kjer se je meja
 vedno pojavljala kot nekaj določujočega, kot sem zapisal v svoji knjigi
 Doba duha.</div>
<div class="odstavek">V Mejah sveta (1986), ki pravzaprav pomenijo 
začetek&nbsp; filozofije meje, v Dobi duha (1994) in v Mejnem razumu 
(1999) sem razglabljal tudi o naši naravi. Kant je zelo dobro poudaril, 
da se vsaka prava filozofija prej ali slej ustavi pri vprašanju človeške
 narave in se trudi podati kar najbolj ustrezno definicijo tega, kar 
smo. Če sledimo tej temeljni ideji, nas ontološko pojmovanje meje, ki 
sem ga v vseh teh letih razvil na različnih področjih mišljenja (v 
etiki, estetiki in filozofiji religije), pripelje do definicije tega, 
kar smo, in sicer nas pripelje do spoznanja, da smo naselniki meje, 
mejaši.</div>
<div class="odstavek">Navdih sem črpal predvsem pri latinskem pojmovanju
 termina limes, oziroma v ideji mejaša kot nekoga, sledeč latinski 
etimologiji besede, ki se preživlja s sadovi, pridelanimi na tem limesu.</div>
<div class="odstavek">Se pravi, treba je ločevati med mejo kot zgolj ločnico med tem in onim in med limesom. Kaj torej v vašem slovarju pomeni LIMES?</div>
<div class="odstavek">Navadno razmišljamo o “mejah”, ki nas omejujejo, 
oziroma ki nas kot ovire spodbujajo in izzivajo, da jih skušamo preseči,
 jih premagati; ta pojem se običajno uporablja v tem pomenu, tako v 
navadnem občevanju kot v filozofiji, in to od Fichteja do Shellinga in 
Batalleja ter od Hegla do Lacana.</div>
<div class="odstavek">Nekaj čisto drugega pa je dojemati mejo kot limes:
 kot območje, ki ga je moč naseliti, v katerem je mogoče bivati in 
sobivati, se pravi, kot neko območje s pozitivnim predznakom. Še prav 
posebno pa ni čisto nič običajno, da bi temu pojmu dodelili ontološki 
pomen (in ne zgolj pomen, ki se nanaša na “mejo” zmogljivosti našega 
dojemanja in izražanja, kot naprimer pri Kantu ali Wittgensteinu), kar 
se dogodi v filozofiji meje.</div>
<div class="odstavek"> Kakšna je torej razlika med mejo in limesom?</div>
<div class="odstavek">V običajnem izražanju meja vedno pomeni nekaj, kar
 nas omejuje oziroma ima omejujoč značaj. Obenem pa meja pomeni tudi 
nekaj, kar nas na določen način spodbuja v naši sposobnosti preseganja, 
oziroma nekaj, kar postavlja na preizkušnjo naše sposobnosti in 
zmogljivosti; se pravi nekaj, kar začrta obzorje (pomen, znotraj 
katerega se nahaja pojem hóros, grška beseda za mejo), in nekaj, kar 
postavlja mejo, do koder sega naša svoboda, oziroma svobodna uporaba 
naše sposobnosti izbiranja.</div>
<div class="odstavek">Ti omejujoči pomeni termina meja morajo biti 
vsekakor upoštevani v konceptualni razpravi o meji, vendar pa niso 
zadostni. Meja ima namreč tudi afirmativni značaj. In ta je tisti, ki ga
 razvijam v svoji filozofiji. Meja kot območje, ki je lahko naseljeno. 
Pri Rimljanih je bil limes teritorij, ki ga je bilo mogoče naseliti in 
kultivirati. Brez dvoma je bil to teritorij s premakljivimi mejami, 
negotov in spolzek, odvisen od sosednjih dveh ozemelj: tistega, ki je 
predstavljal “pravi svet”, se pravi svet, ki je tvoril del Imperija, in 
zunanji, tuj svet, nahajajoč se onkraj limesa, v katerem so se gibali in
 živeli tisti, ki so jih znotraj meja Imperija imenovali barbari.</div>
<div class="odstavek">Naj bo njegovo ozemlje še tako negotovo in 
premakljivo, pa limes zaseda določen kos sveta. Predvsem pa ima svojega 
možnega naselnika, nekoga, ki se preživlja s sadovi, zraslimi na 
njegovih tleh. Limes je torej mogoče obdelovati in kultivirati. O limesu
 torej ne gre razmišljati zgolj kot o neki tanki razmejitveni črti, 
temveč je treba upoštevati njegovo kompleksnejšo naravo.</div>
<div class="odstavek">Prav iz te ideje o limesu pa je mogoče izpeljati definicijo naše narave: mi smo meja sveta.</div>
<div class="odstavek">Že Wittgenstein je v svojem delu Tractatus, ki 
prav tako črpa iz ideje meje, na skrivnosten način rekel, da je subjekt 
“meja sveta”. Le da ne Wittgenstein, ne Kant in prav tako ne Heidegger 
niso dojeli, da bi ta limes, ki določa našo naravo, lahko bil naseljen.</div>
<div class="odstavek">Pa vendar je ta limes nemogoče doseči, zaman ga 
poskušamo prestopiti, prav zato pa nas spodbuja in nas prisili k neki 
odločenosti. Torej je tisto, kar nas na virtualen način določa, tudi 
obzorje našega obnašanja, našega éthosa. In tako filozofija meje postane
 tudi etika.</div>
<div class="odstavek">Eugenio Trías nam je v teh odgovorih predstavil 
temeljni koncept svoje filozofije: koncept meje oziroma limesa. Svojo 
teorijo spoznanja pa v strnjeni obliki izpelje v delu Mejni razum. Tam 
se pojavijo vsa velika filozofska vprašanja: Kaj je bit?, Kaj je 
realnost?, Kaj je resnica?, Kaj je razum?, Kaj je spoznanje?, Kaj je 
čas?, Kaj je zgodovina?, Kaj je človek?, Kaj je svoboda?.</div>
<div class="odstavek">Platon pravi, da je izvor filozofije Thaumas: 
občudovanje in začudenje. Preden filozofija postane sofisticiran produkt
 razuma oziroma mislečega uma, je emocija. Občudovanje in začudenje sta 
značilni in razširjeni emociji. Njun jezikovni znak je klicaj. Le da se 
to začudenje in občudovanje v filozofiji ne fokusirata na ta ali oni 
fenomen ali predmet. V bistvu je na nek način bolj negativna emocija 
brez predmeta. Oziroma brez predmeta, na katerega bi lahko pokazali s 
prstom.</div>
<div class="odstavek">Filozofije ne vzbudi ta ali oni »začudenja vredni«
 dogodek. To ni nek konkreten in določen mirandum ali miraculum: nekaj, 
kar štrli ven zaradi svojega edinstvenega in izjemnega značaja. Ne 
nanaša se na to ali ono. Filozofija se hrani z začudenjem in 
občudovanjem druge vrste; neke zelo nenavadne vrste.</div>
<div class="odstavek">Začudenje in občudovanje, s katerima se hrani 
filozofija, je začudenje in občudovanje tega, da se eksistira oziroma da
 obstaja eksistenca. To je začudenje in občudovanje dejstva biti oziroma
 eksistiranja. Neke biti in eksistiranja, ki se&nbsp; registrira kot 
neizpodbitni empirični podatek, ki ga ni mogoče lokalizirati in 
specificirati tukaj ali tam, v meni ali zunaj mene, v tem ali onem 
bitju, temveč na splošno oziroma v svoji najbolj čisti univerzalnosti. 
To je začudenje nad tem oziroma občudovanje tega, da se je v biti.</div>
<div class="odstavek">Tisto osupljivo, začudenja vredno je torej 
eksistiranje. Osupljivo pa je zaradi tega, ker ta empirični dokaz, da se
 eksistira spontano in neizbežno, vzbuja začudenje. Začudenje, ki klicaj
 v hipu spremeni v vprašaj. Začudenje brez kakršnegakoli prehoda ta 
klicaj spremeni v vprašanje. In kot posledica te začudenosti, ki jo samo
 začudenje sproži, se kot po antonomasiji odpre filozofsko vprašanje, to
 je vprašanje po razlogu tega eksistiranja.</div>
<div class="odstavek">Kajti mogoče bi bilo tudi, »da se ne bi 
eksistiralo«. Oziroma da ne bi bilo biti. Oziroma da se ne bi nahajalo v
 biti. To vprašanje pa se ne nanaša na neko določeno bivajoče, na mene 
ali na mojega bližnjega, na nek jaz ali na nek drugi, na subjekt ali na 
objekt. Nanaša se na nekaj predhodnega vsem tem razlikovanjem, kajti 
dotika se vseh bivajočnosti, ki so vključene v te primarne razvrstitve.</div>
<div class="odstavek">Se nahaja v biti. To nahajanje pa ni nekaj 
stabilnega. Je od vedno ogroženo nahajanje. Začudenje se pojavi spontano
 kot emocija oziroma kot čustveni odziv začudenosti nad nekim vedno 
mimobežnim nahajanjem; oziroma nahajanjem, ki mu vedno grozi, da se bo 
prenehalo. Da bo prenehalo biti ali eksistirati. Oziroma v bolj 
radikalnem pomenu je to začudenje nad to vedno prisotno možnostjo, da se
 bo prenehalo nahajati in se bo posledično zapustilo biti in 
eksistiranje. Oziroma da bo ta bit, v kateri se je, postala svoje 
nasprotje: nebit, nič.</div>
<div class="odstavek">To, kar vzbuja začudenje in posledično osuplost, 
pa ni v tolikšni meri grozeči okvir niča. To, kar vzbuja začudenje, je 
nezmotno dejstvo, da se kljub temu okviru niča, morda pa prav zaradi 
njega, pojavi ta primarna in neizbrisna izkušnja, da se je, se pravi, da
 se nahaja v biti.</div>
<div class="odstavek">To začudenje zato sproži spontano vprašanje: 
»Zakaj se je v biti in ne ravno nasprotno v nebiti, v niču?« To 
vprašanje neizpodbitno dokazuje, da se povsem jasno predpostavlja, da se
 to, da se je v biti, sprejema kot neizpodbitno empirično dejstvo. Ta 
»biti v biti« je to, kar vzbuja začudenje in osuplost. To začudenje pa 
na svoj način sproža to vprašanje.</div>
<div class="odstavek">V tem vprašanju pa se nahajata dve ugotovitvi 
oziroma dve vnaprejšnji dojetji: to, da se eksistira oziroma se je v 
biti; in to, da to empirično dejstvo, ki se imponira kot izhodiščna 
danost oziroma kot otvoritvena danost začetka vsakršne filozofske 
refleksije, nima nekega določenega temelja, ki bi ga pojasnjeval; kot 
posledica tega pa tudi, da je naravno vprašati po temelju, ki v primeru,
 da se ne pojavi, pusti dejstvo eksistiranja golo v zraku; posledica 
tega pa je, da se vpraša po razlogu, zakaj se pojavi ravno to dejstvo in
 ne njegovo nasprotje (nebit, nič).</div>
<div class="odstavek">V tem vprašanju se torej nahaja eksistencialni 
segment, ki je temeljno določen kot neizpodbitni faktum. Ta segment pa 
prehaja križajoča črta, na njenih koncih pa se lesketata, kot 
nasprotujoči si obliki, bit in nič. Predpostavljajoč, da se bit nahaja 
točno na križišču, preseku z eksistencialnim segmentom, nič pa se 
lesketa na obzorju kot bežeči utrinek.</div>
<div class="odstavek">Eksistenca zaobjame bit kot nekaj neizogibnega. V 
njej sami se kaže in dokazuje, da se je v biti. To nahajanje pa je pod 
pritiskom nekega niča, ki se prikazuje na zahodu. Se je v biti pod 
grožnjo obdajanja in pod pritiskom tega niča.</div>
<div class="odstavek">To vprašanje po temelju, ki odgovori na vprašanje 
(»Zakaj eksistenca in ne raje nič?«), predstavlja kot edini pojav/ 
nastop, ki se lahko pojavi kot možni odgovor, neko omejujočo mejo, v 
katero se to vprašanje zaleti. Ali kot bi se izrazil Wittgenstein, nek 
zid, v katerega se z glavo zaletava tisti, ki si prizadeva raziskati ali
 prestopiti »meje sveta«.</div>
<div class="odstavek">Potemtakem je edino, kar se pokaže kot odgovor na 
»zakaj«, nanašajoč se na empirično dejstvo eksistiranja, prav ta meja. 
Ta meja je v prvi vrsti in predvsem tista, ki določa in označi 
eksistiranje kot neizpodbitno empirično dejstvo, da se je v biti; določi
 to bit glede na to, kar se nahaja onkraj meje, ki pa kljub temu vpliva 
izza črte obzorja: to je nebit, nič.</div>
<div class="odstavek">Ta nič je treba postulirati kot tisto, na kar se 
nanaša. Brez tega nanašanja na nič na splošno ne bi obstajala nedvoumna 
izkušnja, da se je v biti. Prav tako ne bi bilo vnaprejšnjega dojetja 
tega empiričnega dejstva, ki se pojavlja kot otvoritvena danost začetka 
vsakršne želje po vedenju ali filozofije. Prav tako ne bi bilo možnosti 
izbruha spoznanja. In prav tako ne nespečnega prebujenja uma, ki je 
pravzaprav tisto, kar se pojavi in dvigne v eksistenco, vedno kadar se 
na obzorju zasluti ta nič; ali pa onkraj obzorja.</div>
<div class="odstavek">Zaradi tega navezovanja na nič se v biti in 
eksistenci pojavi inteligenca-um. Z njim pa bitje, ki si jo nadene in jo
 materializira. To bitje polarizira oziroma magnetizira meja, ki začrta 
nek limes med bitjo, ki jo uteleša, in ničem, ki ga obkroža; oziroma med
 tem ničem, ki ga ogroža, in eksistenco, ki jo zasluti v njem in v 
njegovem posvetnem okolju. To bitje, ki ga polarizira limes, moramo 
imenovati prebivalec meje, mejaš. Takšna je naša človeška umska narava, 
ki kljub vsemu razsvetljuje ta um, izhajajoč iz podatka, ki ga 
registriramo na čustven ali strasten način v tem začudenju, ki ga v njem
 vzbudi golo dejstvo eksistiranja.</div>
<div class="odstavek">Ta inteligenca-um, na katerega vplivajo emocije in
 strast, se materializira v obliki jezikovnih rab in rabe pisave. 
Pravzaprav sta jezik in pisava možna zgolj zaradi te osupljive 
situacije, da se je neko bitje, postavljeno v bit, v samo stanje 
eksistirajočega, kljub grožnji niča, ki pred seboj postavlja kot pol 
eksistiranja mejo, ki se pojavlja na samem robu obzorja.</div>
<div class="odstavek">Že sama vprašalna oblika, v kateri se naravno 
zapiše začudenje ali osuplost, dokazuje ta pojav jezikovnega. Vsaka črta
 uma po tleh, po zemlji ni nič drugega kot zapis tega mejnika, mejnega 
kamna, ki predstavlja limes, s pomočjo katerega se skuša pridobiti za 
smisel tisto, kar na določen način obstaja pod okvirom in grožnjo 
svojega nasprotja, radikalnega brezsmisla.</div>
<div class="odstavek">Prav zato se to spontano filozofsko vprašanje, ki 
je v bistvu ontološko vprašanje, podvoji v drugem vprašanju, ki na nek 
način dopolni in razvije prvo: »Zakaj razum in ne raje nerazum?« 
Oziroma: »Zakaj smisel in ne raje nesmisel?« Ali pa tudi: »Zakaj se 
eksistira v ‘že interpretiranem’ svetu, prekipevajočem od pomena, 
popredalčkanega v jezikovne rabe in pisavo, in ne raje v tem, kar 
obkroža in grozi temu ‘že interpretiranemu’ svetu (R. M. Rilke), v 
absurdu, v nonsensu, v radikalnem nesmislu?« In nazadnje na dramatičen 
in radikalen način: »Zakaj razum in ne raje norost?«</div>
<div class="odstavek">Prvo vprašanje naj bi se nanašalo na spekter niča;
 drugo, nič manj vznemirjajoče, na nesmisel in norost. Med dvojno 
grožnjo niča in norosti kroži eksistenca na rezilu meje, ki ločuje razum
 od nerazuma, brezumja; bit, ki eksistira, od niča. Filozofsko spoznanje
 torej najde svojo najljubšo temo: to mejo, dojeto kot znak razločevanja
 (/) med razumom in norostjo oziroma med bitjo in ničem.</div>
<div class="odstavek">Ta meja je v resnici bit: tema in materija, v 
katero se mora usmeriti vsaka filozofija, ki si prizadeva priti do 
spoznanja. Ta meja ni zgolj faktična ali ontična: je onto/loška. V njej 
se mora razum, lógos, boriti z okvirom nesmisla in absurdnega, v katerem
 se pojavi. V meji se prav tako postavi edini temelj, ki določi 
empirično dejstvo biti, oziroma biti eksistirajoči v odnosu na okvir 
ničnosti, ki ga obkroža in pritiska nanj.</div>
<div class="odstavek">V filozofiji je meja predmet spoznanja. Treba je 
torej raziskati ta prostor limesa. To je ontološki prostor. V njem 
zaznamo konjunkcijo in disjunkcijo okvira ničnosti, ki grozi eksistenci v
 odnosu nanj; ter konjunkcijo in disjunkcijo okvira brezumja, ki obkroža
 in pritiska na ta »interpretirani svet«, preplavljen z jezikovnimi 
rabami in z rabo pisave.</div>
<div class="odstavek">Treba je potemtakem vprašati, kaj je, oziroma v 
čem je ta limes, oziroma ta bit meje, ki se vrine kot šarnir in tečaj 
med bitjo in nebitjo, oziroma med razumom in brezumjem. To je tretje 
filozofsko vprašanje: to, ki sprašuje po esenci tega limesa, oziroma po 
esenci biti meje, ki se pojavi na liniji obzorja.2</div>
<div class="odstavek">Tríasov filozofski sistem je “odprt” in usmerja 
ven iz sebe v religijo in v umetnost ter si prizadeva za filozofijo 
ponovno osvojiti vsa področja človeške realnosti, ne da bi pri tem 
zapadel v predalčkanje in ozko specializiranost, ki je osiromašila 
filozofijo naše dobe. Filozofija meje je filozofija, ki si prizadeva 
porušiti zidove, ki ovirajo našo sodobno kulturo. To je klic k 
sekularizaciji razuma.</div>
<div class="odstavek">Trías tega ne izrazi naravnost, vendar pa je iz 
njegovega diskurza razvidno, da je za poraz modernega razuma kriva 
njegova nesposobnost, da bi dojel svojo mejno naravo. Trías popravi 
kartezijanski cogito: ne mislim, torej sem, temveč sem, torej in zato 
mislim, in opredeli vlogo prenovljenega razuma za sodobnega človeka in 
dobo, v kateri živimo.</div>
<div class="odstavek">Moderna in postmoderna doba sta dovršili nek 
proces, ki se je napovedoval že od razsvetljenstva: ta proces je popolna
 sekularizacija vseh institucij in družbenih ali kulturnih smeri, ki 
tvorijo našo sodobnost. Že Max Weber je opisal moč razuma, da razprši 
čar oziroma čarovnijo vseh stvari na svetu; ter da se postavi kot edini 
legitimni kriterij vsega svetnega in kot avtoriteta našega sveta. V tem 
smislu sta bili znanost in tehnika zagotovo najbolj uspešna akterja, da 
ta sekularizacijski proces popeljeta do svojih končnih posledic.</div>
<div class="odstavek">Danes živimo v popolnoma sekularizirani družbi, v 
kateri se nima smisla sklicevati na svete instance, da potrdijo naša 
prizadevanja, hotenja in delovanja. Razum, v svojih najrazličnejših 
različicah, je več kot dovolj, da izvrši vsako potrebno potrditev. 
Vzporedno s tem pa se je zgodilo nekaj zelo značilnega za naš 
postmoderni svet: ta razum se je, seveda naskrivaj in ne da bi si to 
priznali, povzdignil na prestol svetega. Razum smo postavili na vzvišeno
 mesto, ki je v drugih kulturnih ali zgodovinskih svetovih namenjeno 
religiji. Razum je postal orakelj, h kateremu se je treba obračati z 
vprašanji, katerih odgovori zahtevajo določeno legitimno avtoriteto; 
razum, delujoč v dveh mogočnih akterjih, v znanosti in tehniki.</div>
<div class="odstavek">Danes si torej zadajamo nalogo, da ta razum, 
lasten koncu 20. stoletja in 2. tisočletja, rešimo iz tega gospostva 
svetega. Oziroma: nujno potrebno je dokončati nalogo, ki smo si jo 
zadali – sekularizirati razum. Samo razum, ki bi se odtrgal od tega 
nesojenega mu kulta, razum, odrešen svoje lastne povzdignitve v sveto, 
bi lahko izpeljal razsvetljenski projekt, ki medtem nedokončan stoji ob 
strani.</div>
<div class="odstavek">Sekularizirati razum pomeni postaviti njegova 
najzvestejša agenta, znanost in tehniko, v območje njune pristojnosti, 
ne da bi si prizadevali iz njiju izvleči njima tuje zaključke, ki 
temeljijo zgolj na verovanjih. Sekularizirati razum pomeni razumeti 
notranje meje razuma, kar je edini način, da izkoristimo vse možnosti in
 zmogljivosti razuma. Zgolj mejni razum, zavedajoč se svojih omejitev in
 svojih zmogljivosti, lahko služi kot protistrup nekemu Razumu (z veliko
 začetnico), ki nase privablja atribute svetega. Sekularizirati razum 
pomeni rešiti ga takega, kot dejansko je, to je razum z malo začetnico: 
tisti razum, ki se potrdi v svojem polju problemov, ki ohrani svoje 
dostojanstvo in ki ne potrebuje velikih začetnic ter prestolov, da bi se
 dokazal.</div>
<div class="odstavek">Mejni razum je tisti, ki ustreza naši inteligenci;
 inteligenci, ki se dokaže in preizkusi v sposobnosti dialoga s svojimi 
lastnimi sencami: z vsem tistim, kar jo izziva in kar jo postavlja pod 
vprašaj, kar jo krepi in bogati. Ta inteligenca je tista, ki odgovarja 
našemu stanju prebivalcev meje: prebivalcev ozkega okvira treznosti, ki 
nas rešuje pred norostjo; oziroma je tista, katere naloga je rešiti 
smisel pred stalnim obleganjem nesmisla. Oziroma tista, ki postavi sveto
 na pravo mesto kot nekaj, kar se nanaša na vse tisto, kar nas obkroža 
in obdaja v obliki uganke in misterija in se izkušnji daje v eni sami 
obliki, ki jo je Wittgenstein konceptuiral pod pojmom »mistično«.</div>
<div class="odstavek">To »mistično« nima verodostojnosti, da bi 
pojasnilo ali odobrilo zadeve našega življenjskega sveta; vendar pa je 
popolnoma verodostojno v odnosu na mejno izkušnjo, ki obenem hrani tudi 
neko razsvetljeno religiozno izkušnjo, izpeljano v inteligenci in 
odgovorni svobodi; ter neko filozofsko izpeljavo nove vrste, ki temelji 
na zmogljivosti naše racionalne inteligence, obenem pa se nanaša tudi na
 tisto »mistično«, kar nas obdaja in obkroža ter določa našo mejno 
naravo.</div>
<div class="odstavek">Nujna naloga konca 20. stoletja in 2. tisočletja 
je izpeljati do konca ta razsvetljenski projekt, ki ima še vedno dve 
nerešeni vprašanji: nujno potrebna je samokritika sakraliziranega 
razuma, vrženega z zmotnega prestola, in to na način, ki ga tukaj 
predlagam, to je z mejnim razumom; ter odprta možnost dostopa k neki 
izkušnji ponovne povezave z misterijem, ki mora izkazati svojo radikalno
 različnost od oblik religij in religioznosti, ki še vedno vsebujejo 
drobce neizrekljivega procesa sekularizacije, značilnega za naš 
zgodovinski okvir.</div>
<div class="odstavek">Sekulariziranemu razumu, ki je odrešen atributov 
vere, ki jih sproži v svoji sakralizirani različici, ustreza neka 
religija ali religioznost, ki temelji na inteligenci in odgovornem 
izvajanju svobode; to religijo imenujem »religija duha«. Gre za 
religijo, ki je osvobojena pritiklin lažne sakralizacije, ki jo še vedno
 ohranjajo v svojih številnih manifestacijah (v načinu obnašanja ter v 
institucijah). Razsvetljenskemu boju proti tem »vraževernim« ostankom 
odgovarja prav tako razsvetljen boj proti vražam, ki jih sproža 
znanstveno-tehniški razum oziroma proti neprimerni rabi razuma na 
področjih izven njegove pristojnosti.</div>
<div class="odstavek">Racionalna inteligenca mora biti pripeljana do 
svoje lastne meje: kar pomeni izčrpanje vseh njenih moči in vse 
energije; zgolj tako lahko odkrije, če je bistra in zvesta sama sebi, 
svojo prirojeno notranjo »omejitev«. V njej lahko preko »mistične« 
izkušnje najde nek odprt dostop k tej meji (ne da bi se ta izbrisala). 
Ta izbris meje so bile sanje nekega razuma, usmerjenega v »neskončno«, 
kot je bilo to pri projektu moderne dobe, ki si je faustično želela 
transcendirati vsakršno mejo. Danes se dobro zavedamo tega, kam vodi 
projekt razuma brez mej: v svet z značilnostmi pekla, kakršen je svet 
kakršnegakoli totalitarnega razuma ali vsake racionalne utopije, ki se 
je želela utelesiti in materializirati.3</div>
<div class="odstavek">Če izgubimo simbolno razsežnost eksistence, 
izgubimo osebe. Isto pa se zgodi, če izgubimo racionalno razsežnost 
eksistence. To bi lahko bil nauk filozofije, ki jo Trías oblikuje kot 
filozofijo meje. To je poskus, da bi iz že minule moderne dobe stopili v
 to, ki prihaja za njo, v to, ki se šele rojeva.</div>
<div class="smallfont">
<div class="hr"></div>
<p>1Eugenio Trías: MEJNI RAZUM, Študentska založba, Zbirka Koda, str.: 7-10.<br>
2Eugenio Trías: MEJNI RAZUM, Študentska založba, zbirka Koda, str.: 186-192.<br>
3Eugenio Trías: MEJNI RAZUM, Študentska založba, zbirka Koda, str.: 311-313.</p></div>
				</div><!-- .entry-content -->

				<div class="entry-foot">
					
									</div><!-- .entry-foot -->
			</div><!-- #post-ID -->

			
			
		
		</div><!-- #current-content -->

		<div id="dynamic-content"></div>
	</div><!-- #primary -->
</div><!-- #primary-wrapper -->

<hr>
<div id="sidebar-1" class="secondary">

	<div id="search"><h4>Išči</h4>
		
	<div id="search-form-wrap">
		Išči:
		
		

			</div>

	</div>


	
	<div class="sb-pagemenu">
		<h4>Odlomki in predgovori, podstrani</h4>
		
		<ul>
			<li class="page_item page-item-232"><a href="http://zgodbe.eu/odlomki-in-pregovori/sumenje-pamana/">Šumenje Pamana</a></li>
<li class="page_item page-item-97"><a href="http://zgodbe.eu/odlomki-in-pregovori/zgodbe-iz-venezuele/">Zgodbe iz Venezuele</a></li>
<li class="page_item page-item-104"><a href="http://zgodbe.eu/odlomki-in-pregovori/ena-izmed-zgodb-iz-zbirke-zgodbe-iz-venezuele/">Ena izmed zgodb iz zbirke Zgodbe iz Venezuele</a></li>
<li class="page_item page-item-151 current_page_item"><a href="http://zgodbe.eu/odlomki-in-pregovori/bivanje-na-meji/">Bivanje na meji</a></li>
<li class="page_item page-item-174"><a href="http://zgodbe.eu/odlomki-in-pregovori/igra-angela/">Igra Angela</a></li>
<li class="page_item page-item-185"><a href="http://zgodbe.eu/odlomki-in-pregovori/zalostne-kurbe-mojega-zivljenja/">Žalostne kurbe mojega življenja</a></li>
		</ul>
			
					<a href="http://zgodbe.eu/odlomki-in-pregovori/">Nazaj na Odlomki in predgovori</a>
			</div>
	
	
	
	

	
	

	
	
	

	
</div> <!-- #sidebar-1 -->
<hr>
<div id="sidebar-2" class="secondary">
	</div><!-- #sidebar-2 -->
<div class="clear"></div>

</div><!-- .content -->
	
	
	<div class="clear"></div>
</div> <!-- Close Page -->

<hr>


<div class="logo">

Veronika Rot, 2013

</div><!-- #footer -->

	





 
</div></body></html>